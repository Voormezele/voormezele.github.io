---
title: Kerststallententoonstelling
layout: page
---

Voormezele is een kerstdorp.
15 jaar lang, vanaf 1986 tot 2000, werd er ieder jaar in de kerk een tentoonstelling opgezet van kerststallen.
Sedert 2000 gaat dit groots evenement nu tweejaarlijks door (de pare jaren).

In de kerk staan er dan een 500-tal kerststallen tentoon, grote, kleine, mini's, uit alle landen en werelddelen en culturen, kunstvolle, eenvoudige, door kinderen gemaakte, ... een streling voor het oog. Het brengt sfeer en stemt ook ter bezinning.

Op het dorp zelf staan er langs de straten minstens een 30-tal kerststallen en -taferelen opgesteld.
Er hangt een echte kerstsfeer op het dorp en rond de kerk

## Tentoonstelling 2021

### Kerst in ons dopr

De kerk is mooi geschilderd! De data om klaar te zijn met de werken werden gerespecteerd zodat de kerstexpo zou kunnen worden opgesteld…
Helaas, corona deed alles weer in duigen vallen! Dit jaar hoopten we de 25ste editie te laten doorgaan, die reeds plaats zou hebben gehad in 2020.<br />
Om de kerststal met de kerstgedachte levendig te houden, biedt het kerststallencomité, net zoals vorig jaar, een alternatief aan. In ons Voormezeels “kerstdorp” is heel wat moois te zien zowel overdag of ’s avonds.

### Binnen in de kerk

Onze parochiekerk, O.L. Vrouwekerk, werd helemaal opgefrist met mooie kleuren en ziet er uit als een frisse, blinkende parel. Deze kan bewonderd worden als men op zoek gaat naar de opgestelde kerkkerststal en andere opgestelde beelden. Een kleurrijk glasraam met kersttafereel in de linkerbeuk is meer dan de moeite waard om te bezichtigen. In de glazen tentoonstellingskasten, zijn er kerstprentkaarten en ministalletjes te bewonderen.

### Buiten de kerk

Aan de toren van onze prachtige, statige kerk hangt een mooie, grote ster. Binnenkort wordt ze weer omgetoverd tot een “staartster” en zal ze weer schitteren van dichtbij en veraf. De ster werd jaren geleden gemaakt door Louis Man. Een werkkracht van het kerstexpoteam, die ons, helaas veel te vroeg, ontvallen is.<br />
Aan de ingang van de kerk, aan het begin van het wandelpad, staat binnenkort ook terug een soort ereboog te pronken. Tussen 2 rijzige kerstbomen, wordt een ijzeren frame opgebouwd met bovenaan, in het midden, een metalen kerststal. Het dennengroen errond zorgt voor een mooi geheel. Daarnaast, rond de kerkhofmuur, staan ook nog metalen kerstbomen opgesteld, allemaal voorzien van kerstverlichting. Ook deze kerstdecoratie is van de hand van Louis en zorgt voor de kerstsfeer in ons dorp. Deze mooie kerstverlichting is ieder jaar weer een eerbetoon aan hem en iets waarvan iedereen telkens weer kan genieten wanneer de avond valt. Hopelijk draagt ook stad Ieper haar steentje weer bij voor de kerstverlichting.
De etalage van de vroeger dorpswinkel, aan de overkant van de kerk verandert ook in kerstsfeer. Een 20-tal stallen uit de collectie van W.Desodt worden opgesteld. Een mini-expo als het ware. Hiervoor wordt er een selectie gemaakt uit zijn grote verzameling.

### Kerststallen in en rond het dorp

Door de jaren heen, zetten heel wat dorpsbewoners een stal met beelden of een kerstafbeelding buiten aan hun huis: aan de voorgevel, in hun voortuin, … in het dorp zelf, maar ook ver erbuiten aan de dorpsrand. Er zitten echt creatieve en originele bij. Ondertussen staan er al een 55 tal verspreid over het dorp, aan de dorpsrand, zelf tot in St-Elooi. Wanneer de adventsperiode is ingezet, worden de bewoners uitgenodigd om hun kerststal buiten te zetten, maar al heel veel Voormezelenaars doen dit spontaan. Ook dit jaar zal dit weer gebeuren. Bewoners die geen stal hebben, mogen ook een afbeelding van een kerststal aan het raam hangen of een kerstkrans aan de deur hangen. We zullen de mensen aanmoedigen om op stap te gaan om van al dit moois te genieten. Ze kunnen zelf kerststallenwandelingen maken in en rond het dorp Voormezele.

Wie van al dit fraais wil genieten, is welkom in het “kerstdorp” van zaterdag 12 december tem zondag 3 januari. Een uitstapje dat zeker de moeite is om te doen en een manier om de kerstgedachte nog meer dichter bij de mensen te brengen.
Openingsuren van de kerk: in de weekdagen van 14u tot 16u, op zondag van 14u tot 17u.
Info bij: Nele Desodt 0476/65 26 83 of Wilfried Desodt 057/20 13 88
