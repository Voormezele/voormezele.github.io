---
title: Kerststallententoonstelling
layout: page
---

Voormezele is een kerstdorp.
15 jaar lang, vanaf 1986 tot 2000, werd er ieder jaar in de kerk een tentoonstelling opgezet van kerststallen.
Sedert 2000 gaat dit groots evenement nu tweejaarlijks door (de pare jaren).

In de kerk staan er dan een 500-tal kerststallen tentoon, grote, kleine, mini's, uit alle landen en werelddelen en culturen, kunstvolle, eenvoudige, door kinderen gemaakte, ... een streling voor het oog. Het brengt sfeer en stemt ook ter bezinning.

Op het dorp zelf staan er langs de straten minstens een 30-tal kerststallen en -taferelen opgesteld.
Er hangt een echte kerstsfeer op het dorp en rond de kerk

## Tentoonstelling 2016

Voor de 23ste keer gaat in de mooie romaanse O.L.Vrouwkerk van Voormezele de kerststallententoonstelling door van zondag 4 december tot en met maandag 12 december.

Op zaterdagavond 3 december is er de officiële opening om 18u30. Pater Boni zal op zijn eigen wijze de expo openen. Het houtblazerskwintet “Toet Ensemble” zorgt voor de muzikale omlijsting. Vijf gedreven vrouwen die elk een houten blaasinstrument bespelen, vormen dit groepje. Met hun stemmige kerstklanken zullen zij de kerstexpo openen en de avond inzetten met instrumentale kerstliederen uit de oorlogstijd. Daarna volgt wat samenzang en horen we meer de traditionele liederen. Voor deze openingsvoorstelling bedraagt de inkom €3.

De blikvanger voor deze expo bestaat uit 2 grote uiteenlopende kerstvoorstellingen: in het priesterkoor zullen levensgrootte kerstbeelden worden opgesteld  en kunstenares Sonja Mazereel uit Woesten zal op de kerkvloer een levensgroot kersttafereel met kleurkrijt aanbrengen.
Daarnaast zijn er natuurlijk de vele kerststallen, kerst figuren, kribben,… van over de wereld te zien. Alles wordt kunstig geschikt volgens land en werelddeel. De kerstcollectie groeit nog ieder jaar door nieuwe aankopen.

Wat heel klein begon in 1985, is thans uitgegroeid tot een gekend evenement in de streek. De kerstexpo toont ons hoe de verschillende volkeren uit de verschillende werelddelen het kerstgebeuren voorstellen en welke materialen ze gebruiken. Zeker de moeite om rustig van deze expo te genieten.

Het is dankzij een gedreven werkgroep dat we deze kerstexpo kunnen opzetten. Zo kan men in een echte kerstsfeer genieten van iets dat ons allen samenbrengt. De geboorte van Jezus is de belangrijkste gebeurtenis in de mensengeschiedenis want onze tijdrekening begint met deze geboorte.

Ook op en rond het dorp worden er een 30-tal kerststallen opgesteld. De bewoners houden eraan te zorgen dat gans het dorp het kerstgebeuren uitstraalt.

De kerstexpo is te bezichtigen in de weekdagen van 14u tot 17u en op zondagen (4 en 11 december) van 10u30 tot 12u – van 14u tot 18u. Groepen kunnen reserveren en krijgen een woordje uitleg bij het bezichtigen. Toegangsprijs voor de expo: €1/ kinderen jonger dan 12jaar: gratis.


Alle info:
Wilfried Desodt, Voormezele-Dorp 28, 8902 Voormezele-Ieper, 057/20.13.88
emailadres: nele.desodt@hotmail.com
